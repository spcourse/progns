# Code review

Code reviews worden georganiseerd tijdens de laptopcolleges op 22 september, 6 oktober en 20 oktober.

> Let op: je mag alleen code reviews doen als je de opdrachten al eerder goed werkend hebt ingeleverd. Had je om één of andere reden uitstel en ben je nog niet klaar, dan mag je nu nog geen review doen.

Een "code review" is letterlijk het bestuderen, proberen te begrijpen en kritisch bekijken van eerder geschreven programmacode. Dat kan code van iemand anders zijn, maar het kan ook je eigen programma zijn waarvoor je even rustig tijd neemt.

De code review is bedacht om jou ruimte te geven je eigen programma's nog te verbeteren na de eerste deadline voor de module. Zo kun je je voor de eerste deadline bezig houden met oefenen en programmeren, zonder je druk te maken over hoe "netjes" je code is.

## Codekwaliteit

Wat maakt code eigenlijk "netjes"? We denken daarbij aan de lezer van je programma's. Om aan een programma van een ander te kunnen werken, moet de code redelijk *leesbaar* en *begrijpelijk* zijn. Vrijwel nooit zul je code schrijven die alleen voor jezelf is en na een week weer weggegooid kan worden (op de universiteit natuurlijk wel). Vandaar dat je al tijdens deze cursus leert hoe je code beter leesbaar kunt maken en sneller te begrijpen.

Er zijn talloze manieren om je code netter te maken, maar voor deze cursus richten we ons vooral op de onderdelen die zijn genoemd in de [stijlgids](/python/stijl):

- Taalkeuze
- Commentaar
- Indentatie
- Naamgeving
- Witruimte

## Instructies voor de code review (30 minuten gezamenlijk)

1. Ga met je review-partner achter jullie laptops zitten. Eén van jullie gaat, op de computer van de ander, bladeren door de uitwerkingen van deze module.

2. Je gaat alleen de verplichte opgaven verbeteren. De uitdagende opgaven kun je niet nogmaals inleveren en worden ook niet verder beoordeeld.

3. Tijdens het bladeren ga je hardop denken over de code. Wat begrijp je niet? Hoe denk je dat het in elkaar zit? Vraag je je af waarom iets op een bepaalde manier gedaan is? Zou je het anders doen? Noem het allemaal.

4. Besteed ook expliciet aandacht aan de punten uit de stijlgids. Is er commentaar? Zijn de namen duidelijk en snel te begrijpen?

5. Je partner luistert goed mee en maakt notities voor zichzelf. Als jij hardop denkt geeft dat je partner ideeën om de code te verbeteren. Je mag zelfs concrete adviezen geven, maar je partner mag natuurlijk zelf beslissen of ze dit overnemen.

6. Daarna wissel je van rol en doe je hetzelfde met de programma's van de ander.

Het belangrijkste hier is dat er hardop gedacht wordt, dat geprobeerd wordt de code van de ander te begrijpen en dat er notities gemaakt worden over hoe iemand anders de code leest (en wat je kunt verbeteren).

## Verbeteren (30 minuten zelfstandig)

- Na de code review ga je maximaal zo'n 30 minuten besteden aan het verbeteren van je programma's. Daarna lever je deze versies hieronder in. Het inleveren van verbeterde versies is **verplicht**.

- De nieuwe versies worden **niet** meer gecontroleerd op werking, maar natuurlijk moeten ze net zo goed werken als de versies die je vorige week hebt ingeleverd.

- Het is absoluut niet de bedoeling om je programma's **geheel om te gooien** of te baseren op de uitwerkingen van andere studenten. De oefening hier is om je eigen programma's beter te maken, niet te herschrijven.

## Inleveren

Hieronder kun je de verbeterde versie van je uitwerkingen voor deze module inleveren.

- Zorg dat je alle programma's precies de juiste naam hebt gegeven. Als je bijvoorbeeld `priem.py` moet inleveren dan wordt `priem (1).py` of `priemtest.py` niet geaccepteerd!

- Mocht je problemen hebben bij het inleveren, vraag dan een assistent of mail direct naar <progns@mprog.nl>

- En beantwoord de volgende vragen:

Met wie heb je de code review gedaan?
<input name="form[reviewers]" type="text" required>

Welke veranderingen heb je gedaan naar aanleiding van de review, en waarom? Loop hierbij alle aspecten zoals taalkeuze, commentaar e.d. na.
<textarea name="form[changes]" rows="8" required></textarea>

Wat heb je **niet** veranderd na de code review, en waarom?
<textarea name="form[not_changed]" rows="3" required></textarea>
